# Terminology

Here is a list of terminology used in data management. The list is in the
alphabetical order with the english word first, followed by the Estonian
translation and the explanation of the term. This list was compiled together
using the help of [ETAG](https://www.etag.ee/en/) and [University of Tartu
Library](https://utlib.ut.ee/en). If you have any additions or reparations for
the list, please [contact us](../contact/index.md) to let us know.



### _Analytics_ – **analüütika**
Analüüsimiseks kasutatavad statistilised ja visualiseeritavad tehnikad, mis on
kasutusel andmetest oluliste mustrite leidmiseks, tõlgendamiseks ning edasi
andmiseks.

### _Anonymisation_ – **anonüümimine/anonümiseerimine**
Teabest kõikide jälgede kaotamine, mis võiksid viia isikute tuvastamiseni. Kui
pseudonüümimine ja krüptimine on tagasipööratav umbisikustamine, siis
anonüümimine tähendab tagasipööramatut ehk lõplikku umbisikustamist. See
tähendab, et ühtegi isikustavat dokumenti/faili ei tohi enam eksisteerida.

### _Application program interface (API)_ – **rakendustarkvara liides**
Arvutiprogrammides olevate alamprogrammide rutiinide, protokollide ja
tööriistade komplektid, mille abil saab töövooge luua. Ülesandeks on lihtsustada
tarkvara kasutamist, andes ette programmi plokid, mida programmeerijad kasutavad
lõpliku töövoo koostamisel. Antud süsteem võimaldab lisaks suuremat paindlikkust
ja analüüsimisvõimet tegelemaks andmetega. Näiteks, kombineerides API RDF-iga
(ressursi kirjelduste tarkvararaamistik), on võimalik eri asukohtades olevad
andmed linkida (ehk ühes kohas asuvate andmete uuendamisel sätestatakse
automaatselt ka teises asukohas olevad andmed).
_Vt. lingitud andmed._

### _Article processing charge (APC)_ – **avaldamistasu**
Peamiselt avatud juurdepääsuga publikatsiooni avaldamisega seotud kulud, sh
sisuline ja keeleline toimetamine, formaadi korrektuur, linkide lisamine jms.
Siiski võivad avaldamistasu nõuda ka piiratud ligipääsuga ajakirjad.
Kõrgetasemeliste ajakirjade artikli avaldamistasu on enamasti 1000–3000 eurot.
_Vt. kuldne avatud juurdepääs._

### _Big data_ – **suurandmed**
Andmed, mis on sedavõrd suure mahuga või nii keerulised, et nende töötlemiseks
ei piisa tavapärastest vahenditest ja ressurssidest (näiteks sotsiaalmeedia
andmed). Suurandmeid kirjeldavad 10 põhiomadust (_The Big Vs_): maht (_volume_),
kiirus (_velocity_), sort (_variety_), varieeruvus (_variability_),
õigsus (_veracity_), kehtivus (_validity_), haavatavus (_vulnerability_),
volatiilsus (_volatility_), visualiseeritavus (_visualisation_),
väärtus (_value_).

### _Cookbook/handbook_ – **käsiraamat**
Valdkonna spetsiifiline teadmiste või juhendite kogum, mis on ette nähtud
teemaga tutvumiseks, tundma õppimiseks ja mõistete lahti seletamiseks. Üldjuhul
sisaldab ka parimaid tavasid, mis on antud valdkonnas kasutusel; ning soovitatud
programmide loendit, mis antud valdkonnas on soovituslikud.  

### _CoreTrustSeal_ – **usalduse pitser andmebaasile**
Sertifikaat, mis antakse andmebaasile, mis suudab tõestada et nad on
jätkusuutlikud ja usaldusväärsed. _CoreTrustSeal_ märgis kehtib kolm aastat.

### _Data architecture_ – **andmete arhitektuur**
Organisatsioonisisene andmete kogumise, ladustamise, korralduse, integratsiooni
ja kasutamise taristu, mida reguleeritakse mudelite, strateegiate, reeglite ja
standarditega. Selle peamiseks ülesandeks on ametliku lähenemisviisi soovitamine
andmevoo loomisele ja haldamisele ning selle töötlemiseks organisatsiooni
IT-süsteemides ja rakendustes.

### _Data archive_ – **andmete arhiiv**
Keskkond, mis võimaldab andmeid hoiustada nii pika- kui ka lühiajaliselt. See on
indekseeritud ning andmete leidmine ja kättesaamine on selgelt kirjeldatud.

### _Data backup_ – **andmete varundamine**
Andmetest varukoopiate tegemine, tänu millele on võimalik hilisemalt andmeid
taastada.

### _Data format (file format)_ – **andmete failivorming**
Andmete struktureerimis- ja paigutusviis failis, andes andmetele (tekst,
graafika, foto, video, audio) sellise kuju, et arvuti oleks võimeline neid
töötlema. Arvuti tunneb ära faili lõpus oleva, peale punkti asuva sümbolite
lühendi (failinime laiendi) ning saab aru, millise programmiga on võimalik faili
loetavaks teha.

### _Data governance_ – **andmete haldamine kõrgemal tasemel**
Andmete haldamise toetamine andmespetsialisti abiga, riiklike poliitikate,
protseduuride, standardite ja juhtivate tavade järgimise abil.

### _Data integrity_ – **andmete terviklikkus**
Andmed peavad pärinema autentsest allikast ning peab olema veendumus, et need ei
ole muutunud ja/või neid ei ole hiljem ilma loata muudetud kogu andmete
elutsükli jooksul.

### _Data jargon_ – **andmeteaduse släng**
Spetsiifiline sõnavara, mida kasutatakse andmete kohta.

### _Data literacy_ – **andmete kirjaoskus**
Võimekus lugeda, aru saada, luua ja kommunikeerida andmeid kui informatsiooni.
See tähendab et mõistetakse, mida andmed püüavad öelda, täpselt nii nagu autor
on seda mõelnud. Peamiselt koosneb viiest alustalast ja oskusest: andmete
leidmine, lugemine, töötlemine, analüüsimine ning argumenteerimine.

### _Data Management Plan (DMP)_ – **andmehaldusplaan**
Uurimistöö juurde kuuluv kava, milles kirjeldatakse, milliseid andmeid
uurimistöö projekti käigus toodetakse ja/või kogutakse, kuidas neid hallatakse,
säilitatakse ja millistele andmetele võimaldatakse juurdepääs. Andmehaldusplaani
eesmärgiks on kirjeldada kogu andmehalduse protsessi projekti jooksul ja peale
projekti lõppemist. Andmehaldusplaan esitatakse koos uurimisprojekti taotlusega
ning kasutatakse/täiendatakse kogu projekti vältel.

### _Data manager (DM)_ – **andmehaldur**
Organisatsioonis inimene, kes vastutab igapäevaselt andmete kogumise, haldamise
ja analüüsimise eest vastavalt seatud plaanidele ning protseduuridele.

### _Data owner_ – **andmete omanik**
Andmete omamine on seaduslike õiguste omamine ja täielik kontroll ühe andmefaili
või andmeelementide komplekti üle. See määratleb ja annab teavet andmete
õigusjärgse omaniku ning rakendatud omamise, kasutamise ja levitamise poliitika
kohta.

### _Data preservation_ – **andmete säilitamine**
Andmete hoiustamise sellisel viisil, mis kindlustab, et andmed ei kaoks
juhuslikult ning need oleks kergesti leitavad tänu heale metaandmete
kirjeldusele. Soovides hoiustada andmeid pikemaajaliselt, peab lisaks võtma
arvesse ka failivormingut, mis on tulevikukindel. Lisaks peab vastutama ka kõigi
võimalike manipulatsioonide eest, et antud faile ei oleks ühelgi hetkel ilma
loata muudetud.  

### _Data privacy_ – **andmete privaatsus**
Kindlaks määratud normid, kirjeldades kes, milleks ning mis tingimustel võib
andmeid kasutada.

### _Data Protection Impact Assessment (DPIA)_ – **andmekaitse mõju hindamine**
GDPR artikkel 35 ütleb, et kui tegeletakse isikuandmetega, peab teostama
andmekaitse mõjuhinnangu. Selle puhul hinnatakse “füüsiliste isikute õigusi ja
vabadusi ohustava riski päritolu, olemust, eripära ja tõsidust”. Selle hinnangu
tulemust tuleb võtta arvesse, kui hakatakse isikuandmete töötlemiseks vajalikke
meetmeid kindlaks määrama.

### _Data protection officer (DPO)_ – **andmekaitsespetsialist (AKS)**
Asutuses spetsiaalselt määratud inimene, kes korraldab, et andmete töötlemine
üksuses toimuks nõuetekohaselt. Ta teeb koostööd erinevate alamüksuste vahel,
nõustab ja koolitab töötajaid andmekaitset puudutavatel teemadel ning on
kontaktisikuks [Andmekaitse Inspektsioonile (AKI)](https://www.aki.ee/et).

### _Data provenance_ – **andmete päritolu**
Metaandmed, mis kirjeldavad andmete päritolu, muutusi tehtud andmetes ning
detailid, mis näitavad andmete usaldusväärsust või kehtivust.

### _Data publishing_ – **andmete avaldamine**
Andmete või andmekogumike koostamine avalikuks kasutamiseks, tehes need
kättesaadavaks kõigile soovijatele. See praktika on avatud teaduse liikumise
lahutamatu osa.

### _Data repository_ – **andmete repositoorium _ehk_ andmekogu**
Publikatsioonide ja andmete pikaajalise stabiilse säilitamise keskkond ja
taristu.

### _Data scientist_ – **andmeteadlane**
Teadlane, kelle töö on valdkondade ülene, kasutades erinevaid tehnikaid ja
lähenemisi, et saada teadmisi ja sügavamat arusaamist struktureeritud ja
struktureerimata andmetest. Peamiselt tegeletakse andmekaeve ja suurandmetega
(_big data_).

### _Data steward (DS)_ – **andmehalduse spetsialist**
Organisatsioonis inimene, kes vastutab organisatsiooni andmete üldise halduse
eest (andmete kvaliteet, kasutatavus, eesmärkidele vastavus).

### _Data tweeps_ – **andme säutsud**
Platvormil Twitter edastatud sõnumid, mis on seotud andmetega ja andmehaldusega.

### _Dataset_ – **andmekogum**
Andme-elementidest koosnev hulk. Kõige sagedamini vastab andmekogum ühele
andmebaasi tabelile või andmemaatriksile.

### _Digital Object Identifier (DOI)_ – **digitaalse objekti identifikaator**
Numbritest ja tähtedest koosnev unikaalne kood artiklitele ja/või dokumentidele.

### _E-infrastructure_ – **e-taristu**
Unikaalsed infotehnoloogiatel põhinevad taristud, mis võimaldavad kasutajatele
lihtsa ja turvalise internetipõhise juurdepääsu teadustööks vajalikele
ressurssidele, tööriistadele, meetoditele ja vahenditele, aidates sellega kaasa
teadustegevuse veelgi komplekssemaks, globaalsemaks ja multidistsiplinaarsemaks
muutumisele. E-taristud võivad olla näiteks suure võimsuse ja jõudlusega
andmevõrgud (nt GÉANT), hajutatud arvutiinfrastruktuurid (võrgud ja pilved),
superarvutusinfrastruktuurid, teadusandmeid koondavad ja talletavad
infrastruktuurid ning nendega kaasnevad teenused (nt ELIXIR).

### _Embargo period_ – **embargoperiood**
Kirjastaja nõutud periood, mille jooksul ei tohi publikatsiooni täisteksti teha
avalikult kättesaadavaks. Enamus avatud juurdepääsu regulatsioone sätestavad, et
eelretsenseeritud teadusajakirjade artiklite puhul tuleks avatud juurdepääs
tagada kohe publitseerimisel, kuid mitte hiljem kui 12 kuud pärast esmast
publitseerimist sotsiaal- ja humanitaarteadustes ja maksimaalselt 6 kuud teistes
teadusvaldkondades. Juhtivad teaduskirjastused standardlepingutes autoritega
sageli sellised õiguseid teadusartiklite repositooriumites avaldamiseks ei anna,
enamasti nõutakse pikemat viivitust avatud juurdepääsu andmisel.
_Vt. roheline avatud juurdepääs._

### _Encryption_ – **krüptimine**
Edastatava/hoitava teabe sisu kättesaamatuks muutmine. Lihtsaim viis
krüptimiseks on ID-kaardiga krüptimine, krüptitud faile saavad avada vaid kindla
isikukoodiga ID-kaardi valdajad.

### _FACT principles_ – **FACT printsiibid**

Akronüüm, mis viitab järgmistele põhimõtetele:

* _Fair_ – **õiglane**
* _Accurate_ – **täpne**
* _Confidential_ – **konfidentsiaalne**
* _Transparent_ – **läbinähtav**

Erinevalt FAIR printsiipidest, kirjeldavad FACT printsiibid rohkem [teaduse
fundamentaalseid põhimõtteid](https://doi.org/10.1007/s12599-017-0487-z):

* Eelarvamusteta andmeteadus – kuidas vältida ebaõiglasi järjeldusi, isegi kui
need on tõesed?
* Aimamata (juhupakkumistel baseeruv) andmeteadus – kuidas vastata küsimustele
garanteeritud täpsusega?
* Konfidentsiaalsust tagav andmeteadus – kuidas vastata küsimustele saladusi'
paljastamata?
* Läbipaistev andmeteadus – kuidas selgitada vastuseid, et need muutuksid
vaieldamatuks?

### _FAIR principles_ – **FAIR printsiibid**

Akronüüm, mis viitab järgmistele põhimõtetele:

* _Findable_ – **leitavad**
* _Accessible_ – **ligipääsetavad**
* _Interoperable_ – **koostalitlusvõimelised/ristkasutatavad**
* _Re-usable_ – **taaskasutavad**

Avatud teaduse andmete põhiprintsiibid. FAIR printsiibile vastavus tähendab, et
andmed peaks olema kergesti leitavad, kõigile inimestele kättesaadavad, peaksid
olema kergesti kasutatavad mitmetel platvormidel ning andmeid peaks olema alati
võimalik taaskasutada.

### _Free cultural work_ – **vaba kultuuriteos**
Teos, sh teaduspublikatsioon, mille litsentsitingimused lubavad piiranguteta
kasutamist ja jagamist igasugustel eesmärkidel. Vaba kultuuriteose
definitsioonile vastavad [CC BY](https://creativecommons.org/licenses/by/4.0/)
ja [CC BY-SA](https://creativecommons.org/licenses/by-sa/4.0/) litsentsid, kuid
mitte nt [CC BY-NC](https://creativecommons.org/licenses/by-nc/4.0/), mis ei
luba kasutamist ärilisel eesmärgil (vt https://creativecommons.org/freeworks).

### _General Data Protection Regulation (GDPR)_ – **isikuandmete kaitse üldmäärus (IKÜM) _või lihtsalt_ (andmekaitse) üldmäärus**
Euroopa tasemel kindlaks määratud seadused ja määrused, mis kaitsevad
eurooplaste ja Euroopas teostatud andmetöötluses käideldud isikute isikuandmeid.
Üldmäärus hakkas kehtima  2018. aastal maikuus.
Vt. https://www.aki.ee/et ja https://gdpr.eu/

### _Gold open access_ – **kuldne avatud juurdepääs**
Publikatsioon on kirjastuse veebilehel viivituseta ja lõplikul kujul kõigile
tasuta kättesaadav. Kirjastamiskulud võivad olla publikatsiooni autorite kanda
(vt artikliavaldamistasu) või toetab ajakirja väljaandmist mõni asutus või
organisatsioon, nt ülikool, erialaliit või teaduste akadeemia. Enamiku Eesti
teadusajakirjade puhul on kasutuses viimati nimetatud mudel ning autorid nendes
ajakirjades avaldamistasu maksma ei pea. Kuldse avatud juurdepääsuga
publikatsioonide täpsemad kasutustingimused pannakse paika konkreetse
litsentsiga. Enamus avatud juurdepääsuga artikleid kasutavad nn Creative Commons
litsentse. Selliseid publikatsioone on lubatud lõplikul kujul ka ise
arhiveerida, talletades koopiat institutsionaalses (nt ülikooli digiarhiiv),
riiklikus (nt ETIS) või rahvusvahelises repositooriumis (nt
[ArXiv](https://arxiv.org) ja
[PubMed Central](https://www.ncbi.nlm.nih.gov/pmc/)).

### _Green open access_ – **roheline avatud juurdepääs**
Autor arhiveerib avaldatud teadusartikli või retsenseeritud käsikirja
institutsionaalses (nt ülikooli digiarhiiv), riiklikus (nt ETIS) või
rahvusvahelises repositooriumis (nt [ArXiv](https://arxiv.org) ja
[PubMed Central](https://www.ncbi.nlm.nih.gov/pmc/)), mille kaudu muutub see
kõigile kättesaadavaks. Kirjastuste ja ajakirjade lõikes võivad isearhiveerimise
tingimused olla erinevad. Enamasti rakendub kirjastaja nõudel embargoperiood, st
isearhiveerimine on lubatud mitte varem kui 6–12 kuud peale artikli
esmailmumist. Üldjuhul ei ole lubatud artikli lõpliku versiooni (vt trükifail)
isearhiveerimine. Rohelise avatud juurdepääsu puhul autorid avaldamistasu ei
maksa. Kirjastuste tegevuskulud kaetakse ajakirjade jt publikatsioonide
tellimuste ja lisateenuste kaudu, mille eest tasuvad raamatukogud ja
teadusasutused.

### _Informed consent_ – **teadlik ehk informeeritud nõusolek**
Otsusvõimelise inimese vabatahtlik nõusolek selleks, et temaga või temasse
otseselt puutuvat (näiteks tema andmetega) midagi tehakse, kui ta seda andes on
teadlik selle tegevuse olemusest ja eesmärgist ning selle võimalikest
tagajärgedest. Nõusolek peab olema vabalt antud, spetsiifiline, informeeritud ja
üheselt mõistetav. Lisaks, tänapäeval tuleb nõustuda mitte ainult
uurimisprojektis osalemisega, vaid ka andmete arhiveerimisega ja jagamisega.
Vajaduse korral peaksid nõusolekuvormid käsitlema andmete jagamise võimalust,
andmete edaspidist avaldamist (sealhulgas hoidlas hoidmist) või andmete
pikaajalist säilitamist taasesitamise tagamiseks.

### _Infrastructure data steward_ – **infrastruktuuri andmespetsialist**
Organisatsioonis inimene, kelle peamiseks ülesandeks on sobitada ette määratud
poliitikad ja teaduse nõuded sobivateks IT-lahendusteks ja tööriistadeks.
Lisaülesanneteks võivad olla IT-infrastruktuuri lahenduste rakendamine,
andmetele ja tarkvarale ligipääsu määramine ning praktiliste ülesannete
teostamine uurimisprojektis.

### _Linked data_ – **lingitud/seostatud andmed**
Internetti lisatud andmed, mis on omavahel seostatud (tavaliselt ühesuunaliste
hüperviidetega). Seostamiseks kasutatakse veebis hüperteksti edastusprotokolli
RDF- ja URI-tehnoloogiaid ning nende kirjeldamiseks luuakse ja kasutatakse
ontoloogiaid. Lingitud andmete vahelised seosed ei ole mõeldud inimestele
lugemiseks, vaid on loodud nii, et neid oleks lihtne automaatselt arvutitega
töödelda ja moodustada suuremaid andmemassiive (andmebaase), millest infot
pärida.

### _Long-term preservation_ – **andmete pikaajaline säilitamine**
Andmete hoiustamine sellisel viisil, mis võimaldab neid kasutada tulevikus.

### _Machine readability_ – **masinloetavus**
Failivorming, mis on struktureeritud selliselt, et tarkvararakendused suudavad
spetsiifilisi andmeid, sealhulgas üksikuid faktiväiteid, ja nende sisemist
struktuuri kergesti tuvastada, ära tunda ja välja lugeda.

### _Metadata_ – **metaandmed**
Objekti (publikatsioon, andmed jne) kirjeldamiseks kasutatav standardiseeritud
informatsioonihulk. Üldiselt on nõutav autorlus, pealkiri, institutsioon,
avaldamise aeg jpm.

### _Ontology_ – **ontoloogia**
Jagatud sõnavarad kirjeldamaks kindla ala mõisteid ning kategooriaid ja
nendevahelisi suhteid.

### _Open access_ – **avatud juurdepääs**
Elektrooniline piiranguteta juurdepääs teadusinformatsioonile. Rahvusvaheliste
kommertsalustel teaduskirjastuste tegevus põhineb seni valdavalt tellimustel
põhineval ärimudelil (lugeja, raamatukogu või riik maksab) ning lõpptulemuse,
teaduspublikatsioonide tasuta jagamist ei toimu. Avatud juurdepääsu poliitikate
survel ning ka uusi sissetulekuvõimalusi nähes on juhtivad teaduskirjastused
loonud uusi teadusväljaandeid, mis kasutavad kuldse avatud juurdepääsu
ärimudelit (autor maksab reeglina avaldamistasu). Enamasti tuumikväljaannete
ärimudelit ei ole muudetud, samas on loodud nn hübriidväljaannete autoritele
võimalus artiklid „vabaks osta“. Hübriidväljaannete puhul on aga oht, et
maksumaksja raha kulutatakse topelt – nii väljaannete tellimiseks raamatukogude
kaudu kui artiklite avaldamiseks grandirahadest. Teadusväljaannete
litsentsitingimustest ja isearhiveerimise reeglitest annab ülevaate SHERPA/ROMEO
register (http://www.sherpa.ac.uk/romeo).

### _Open Data_ – **avaandmed, avatud teadusandmed**
Teadlaste, uurimisrühmade, uurimisasutuste või avaliku sektori poolt loodud ja
teadustöös kasutatavad andmed, mis on tehtud elektrooniliselt vabalt
kättesaadavaks kõigile inimestele. See tähendab, et andmeid saab taas-kasutada
tasusid maksmata (tasuta; free-of-charge) ja ilma litsentsipiiranguteta
(_copyright restrictions_).

### _Open licence_ – **avatud sisulitsents**
Publikatsioonid ja (teadus)andmed on üldjuhul autoriõiguse kaitse all ning
avatud juurdepääs peab olema vastava litsentsiga kehtestatud
(Creative Commons: CC-Zero, CC BY-SA jt; _vt täpsem info_
http://www.hitsa.ee/teenused/autorioigused ja http://creativecommons.org).

### _Open methodology_ – **avatud metodoloogia**
Avalik ja vaba juurdepääs teadusuuringu läbiviimisel kasutatud meetoditele,
vahenditele ja analüüsile.

### _Open peer review_ – **avatud eelretsenseerimine**
Teadusliku kvaliteedi tagamine läbipaistva ja jälgitava eelhindamise
protsessiga.

### _Open researcher and contributor ID (ORCID)_ – **avatud teadlase ja kaasautori ID**
Iga teadlase unikaalne kood Internetis, millega saab siduda oma  artikleid ja
muid teadustööga seotud andmeid.

### _Open science_ – **avatud teadus**
Tähistab vaba juurdepääsu elektroonilisele teadusinformatsioonile, esmajoones
publikatsioonidele ja teadusandmetele, mille loomiseks ja avaldamiseks on
kasutatud avalikke vahendeid (ETag). Avatud teaduse eesmärk on muuta
teadusuuringud avatud, globaalseks, loovaks ning koostööl põhinevaks, kasutades
tänapäevaseid e-taristuid. Avatud teaduse kontseptsioon muudab teadusuuringud
efektiivsemaks ja läbipaistvamaks, suurendab koostööd teadlaste ja
teadusvaldkondade vahel, soodustab innovatsiooni ning on seega kasulik
ühiskonnale.

### _Open source_ – **avatud lähtekood**
Avalik ja vaba juurdepääs tarkvaratoote algtekstidele.

### _Open source software_ – **avatud lähtekoodiga tarkvara**
Lähtekood ja sellega seonduv dokumentatsioon on kõigile kasutajatele vabalt
kättesaadav nii tutvumiseks kui muutmiseks.

### _Peer review_ – **eelretsenseerimine**
Avaldamisele eelnev publikatsiooni sõltumatu hindamine vähemalt ühe vastava ala
eksperdi poolt.

### _Persistent identifier (PID)_ – **püsiidentifikaator**
Ajas püsiv viide digitaalsele ressursile, mida kasutatakse publikatsioonide ja
andmehulkade (aga ka muude digitaalsete objektide) otsimiseks, tuvastamiseks ja
linkimiseks. See töötab isegi siis, kui objekti/ressursi esialgne asukoht on
muutunud. PID lingib uue objekti asukohaga, muutmata enda aadressi. Näiteks ISBN
(monograafiad), Handle ID (repositooriumid), DOI (publikatsioonid ja
andmehulgad).

### _Personal data_ – **isikuandmed**
Teave inimese ehk füüsilise isiku (andmesubjekti) kohta, millega teda saab otse
või kaudselt tuvastada: nimi, isikukood, asukohateave, võrguidentifikaatorid
(tunnused, mis sidevõrgus aitavad viia konkreetse isikuni), samuti füüsilised,
geneetilised, vaimsed, majanduslikud, kultuurilised ja mistahes muud tuvastamist
võimaldavad tunnused ja nende kombinatsioonid. Isikuandmete töötlemine on
andmetega tehtav mistahes toiming: kogumine, korrastamine, säilitamine,
muutmine, lugemine, kasutamine, edastamine, ühendamine, kustutamine jne.

### _Policy data steward_ – **strateegia/raamistiku andmespetsialist**
Organisatsioonis inimene, kelle peamiseks ülesandeks on strateegiate arendamine
ja andmehalduse tavade rakendamine, töötades tihedalt koos teiste tippjuhtide,
poliitika kujundajate ja rahastajatega, luues sobivaid andmehaldusteenuseid ja
infrastruktuuri. Selleks omab häid teadmisi nii kohalikest kui ka Euroopa
tasemel olevatest nõuetest, reeglitest ja seadustest ning oskab neid tõlkida
praktilisteks soovitusteks.

### _Post-print_ – **järel-print**
Artiklimustand, mis on eelretsenseerimise läbinud.

### _Preferred format_ – **eelistatud failiformaat**
Failitüübid, mida peetakse praegusel ajahetkel võimalikult tulevikukindlaks, st
et on kergesti kasutatavad ka tulevikus.

### _Pre-print_ – **eeltrükk**
Artiklimustand, mis ei ole läbinud eelretsenseerimist.

### _Pre-registration_ – **eel-registreerimine**
Enne uurimistöö algust registreeritakse uurimise hüpotees, uurimistöö plaan,
metodoloogia ja andmeanalüüsi skeem. Näiteks ETAGi PRG granditaotlus. Sarnane
kliinilise uuringu registreerimisele, aga põhjalikum.
_Vt. Registered Reports (https://www.cos.io)_

### _Pseudonymisation_ – *pseudonüümimine/pseudonümiseerimine**
See tähendab äratuntavate isikuandmete asendamist varjunimede, numbrikoodide ja
muude tunnustega, mida asjassepuutumatud isikud ei oska ilma mõistliku
ressursikuluga ära arvata. Inimesed, kelle kohta antud andmed käivad, on siiski
taas indentifitseeritavad, kasutades selleks identifitseerimisdokumenti
(dokumenti, kus on kirjas mis andmed millega asendati).

### _Publisher’s PDF_ – **trükifail**
Viimane trükieelne publikatsiooni versioon, mis on läbinud eelretsenseerimise ja
kus kõik detailid on lõplikult paigas.

### _Resource decription framework (RDF)_ – **ressursi kirjelduse raamistik**
RDF abiga defineeritakse digitaalsete objektide vahelised seosed. Esiteks, kõik
digitaalsed objektid saavad ühtse ressursi identifikaator
(_URI; Uniform Resource Identifier_), mis määratleb konkreetse allika asukoha ja
lähenemise. Paljudel juhtudel on URI URL aadress. Iga digitaalne objekt on
järgnevalt lingitud teiste objektidega RDF kolmikute kaudu. Lihtsustatult, RDF
kolmik ütleb, et objekt X on seoses Y objektiga Z. Selliselt seoste esitamise
viisi nimetatakse ka lingitud andmeteks.

### _Reproducibility_ – **taasesitatavus**
Uurimisandmed ja koodid tehakse kättesaadavaks, et teised saaksid jõuda samade
tulemusteni, nagu väidetakse teaduslikes väljundites. Replitseeritavus
(teadusmetoodika kordamine, et jõuda sarnaste järeldusteni) on tihedalt seotud
taasesitatavusega. Need mõlemad kontseptsioonid on empiiriliste uuringute
põhielemendid.

### _Research communication_ – **teaduskommunikatsioon**
Komplekssete uurimistulemuste tõlgendamine või tõlkimise protsess lihtsasse
formaati või konteksti, mida suudaksid ka teised peale valdkonna ekspertide
mõista.

### _Research data_ – **uurimistöö andmed/teadusandmed**
Kõik andmed, mis on loodud või kogutud uurimistöö käigus. Samas tuleb arvesse
võtta, et teadusandmeteks ei muutu andmed, mis on kogutud muul otstarbel, kuid
võivad leida rakendust teadustöös (nt keskkonnaseire andmestik).

### _Research data lifecycle_ – **uurimistöö andmete elutsükkel**
Uurimiseks kasutatavate andmete käsitlemise voog, alates teadustöö
planeerimisest kuni andmete jagamise ja taaskasutamiseni välja. Üldiselt koosneb
7-st peamisest etapist, mida kasutatakse ka andmehaldusplaani koostamisel:
teadustöö ja kogutavate andmete planeerimine, andmete kogumine, töötlemine,
analüüs, säilitamine, jagamine ja taaskasutamine.

### _Research data management_ – **uurimistöö andmete haldamine**
Andmete aktiivne organiseerimine ja hooldamine kogu uurimistöö vältel ning
andmete korrektne hoiustamine pärast uurimistöö lõppu.

### _Research data steward_ – **teadustöö andmespetsialist**
Organisatsioonis inimene, kelle peamiseks ülesandeks on teadlaste otsene
nõustamine andmehalduse valdkonnas, vaadates, et järgitakse institutsionaalseid
nõuded ja soovitusi. Lisaülesandena võib koostada valdkonna spetsiifilisi või
projekti spetsiifilisi suuniseid ning töötada ka otse projektide kallal.

### _Scientific publication_ – **teaduspublikatsioon**
Eelretsenseeritud teadusartikkel või teaduslik üksikväljaanne, mis on
kättesaadav kas täistekstina (paberkandjal või elektrooniliselt) või
refereerituna/indekseerituna erialastes andmebaasides ja referaatajakirjades.

### _Self-archiving_ – **isearhiveerimine**
_Vt. roheline avatud juurdepääs._

### _Sensitive personal data_ – **eri liiki isikuandmed**
Andmed, millest ilmneb rassiline või etniline päritolu, poliitilised vaated,
usulised või filosoofilised veendumused või ametiühingusse kuulumine,
geneetilised andmed, isiku kordumatuks tuvastamiseks kasutatavad biomeetrilised
andmed, terviseandmed ja andmeid seksuaalelu ja seksuaalse sättumuse kohta.

### _Short-term preservation_ – **lühiajaline andmete säilitamine**

### _Stakeholder_ – **huvipool**
Asjast huvitatud isik, asjaosaline, osanik, huvipool. Isik, kes on huvitatud
millegi käekäigust või sellest, milline otsus langetatakse, sest see puudutab
tema heaolu.

### _Text and Data Mining (TDM)_ – **teksti- ja andmekaeve**
Automaatne protsess, mille abil saab suurtest andmehulkadest leida kasulikku
infot ja sündmuse mustreid. Koosneb andmete eeltöötlusest, andmekaevest ja
järeltöötlusest.

### _Trusted digital repository (TDR)_ – **usaldusväärne digitaalne hoidla**
Sertifitseeritud hoidla, mis on loodud tagama hoiustatud andmetele usaldusväärse
ja jätkusuutliku juurdepääsu. TDR-sid võib sertifitseerida kolmel tasemel:
põhisertifikaat koos _CoreTrustSeal_-i sertifikaadiga;
laiendatud sertifikaat pärast seda, kui hoidla teostab ISO 16363 (või DIN 31644)
kohase eneseauditi;
ja vormingusertifikaat lisaks laiendatud sertifikaadile peale täiendava välise
auditi ja sertifitseerimist ISO 16363 või DIN 3164410.

### _Uniform resource identifier (URI)_ – **ühtne ressursi identifikaator**
Andmetele ühtse tuvastamise märgi lisamine võimaldab andmeid kergemini leida
ning neid omavahel võrrelda.

### _Virtual Research Environment (VRE)_ – **virtuaalne uurimiskeskkond**
VRE ühendab ühes keskkonnas erinevaid andmehalduse tööriistu, toetades teadlaste
töövoogu ja turvalist töökeskkonda.

### _Vocabulary_ – **sõnavara**
Metaandmete kirjeldamiseks kasutatav standardiseeritud ja organiseeritud
sõnavara.

### _Work package_ – **tööpakett**
Tööjaotuse struktuuri väikseim komponent. Tööpakett luuakse, kui jagatakse
üldine eesmärk väiksemateks eesmärkideks/komponentideks. Tööpakett on loodud,
kui töö eesmärke ei saa enam järgmisteks alltulemusteks või käegakatsutavateks
projekti tulemusteks jagada. Tööpakett on viis mõista nii kulusid kui ka
kestvust ning hallata neid kergesti.
